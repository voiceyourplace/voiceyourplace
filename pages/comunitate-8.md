---
layout: story-comunitate
footer-note: "Poveste scrisă la atelierul de scriere creativă din cadrul Școlii de Vară Voice Your Place: Curtea de Argeș."
title: Liniște
author: Ana Baciu
permalink: /ro/comunitate/liniste
---

Eram la atelierul de Soundscape în parcul mănăstirii din Curtea de Argeș, orașul meu natal. Trebuia să înregistrăm sunetele din jurul nostru, cu un recorder profesional. <br>
Împreună cu colegele mele, am înregistrat clopotele mănăstirii. Am stat și le-am ascultat cu mare atenție. Mi-am dat seama că nu mai făcusem lucrul acesta, cu toate că locuiesc fix lângă și le aud în fiecare zi. <br>
Profa` ne-a sugerat să luăm și ambianța, adică să înregistrăm sunetele de atmosferă ale locului. Am mers într-un colț mai retras, lângă Palatul Episcopal. Ne-am întins pe iarba verde, am setat nivelul microfonului și am apăsat pe REC. Trei minute. Doar eu cu mine. Mi-am pus căștile pe cap și am ascultat. <br>
Mi-am dat seama că niciodată nu acordasem cu adevărat atenție sunetelor din jurul meu: ciripituri de păsărele, cântat de cocoși, zumzăit de insecte. M-am cufundat într-o stare de calmitate. Niciun gând nu-mi trecea prin minte. Era atât de liniște, parcă nimeni și nimic nu putea să mă mai deranjeze vreodată. <br>
Din locul unde stăteam, aveam vedere spre mănăstire. Parcă o vedeam pentru prima dată. Era extraordinar de frumoasă. Mă simțeam recunoscătoare că trăiesc în acest oraș. Mă simțeam vie, parcă pentru prima dată.

